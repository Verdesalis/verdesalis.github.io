---
layout: post
title: Contribuire al cambiamento
subtitle: "Non si può risolvere un problema usando la stessa mentalità che lo ha creato - A. Einstain"

excerpt: "Non si può risolvere un problema usando la stessa mentalità che lo ha creato - A. Einstain."

author:
  name: Luigi Vaglio
  bio: Cofondatore
  image: blogger/luigi.jpg
---

Caro visitatore,
per prima cosa: benvenuto.

Questa è la sezione di blogging e news di [Verdesalis](http://verdesalis.it/ "Verdesalis"),
il progetto di vita a cui stiamo lavorando. Progetto di vita significa voler
dedicare se stessi, il proprio bagaglio di conoscenze e le capacità personali
per uno scopo che coinvolgerà noi e la nostra comunità, il nostro amato
territorio salentino. 

Come te, che sei giunto su questo portale, ci siamo chiesti cosa stesse
accadendo intorno a noi, perché le cose belle, gli odori e i sapori, le
bellezze del nostro territorio e i suoi particolari splendori, stessero
scomparendo e subendo aggressioni più o meno evidenti. Abusi, devastazione.

Abbiamo assistito come te al perpetrarsi sotterraneo di crimini verso la Natura,
verso la terra che ci sostenta da generazioni, noi italiani eredi degli antichi
Messapi, della cultura latina e greca, della tradizione secolare che accompagna
le nostre colture alla nostra cultura. I nostri occhi si sono posati più volte
sullo stridere di paesaggi mozzafiato macchiati da una mano criminale e
ignorante che ha minato alle basi la fonte del nostro benessere psicologico e
fisico, che ha sporcato e offuscato la bontà dei primati della nostra terra.

In uno strano gioco di destini, ci siamo ritrovati in cinque ragazzi, dalle
varie età e competenze, a discutere su questi temi, mentre si cercava di
apprendere, presso corsi di imprenditoria privata, come attuare i nostri
progetti, o perlomeno comprendere se essi potessero realizzarsi in questa
nazione in crisi di identità.

Nel parlare, nel conoscersi, sono emerse le particolari urgenze delle nostre
vite, e ci siamo accorti della genuinità delle stesse, dell'occhio attento del
nostro prossimo alle stesse cose che avevano preoccupato il nostro. Infine,
siamo giunti a concordare di voler tentare di cambiare le cose, di dare questa
prova di forza alla nostra comunità, metterci la faccia per non avere alcun
rimpianto qualora le forze in gioco fossero infine troppo soverchianti.

È nata quindi Verdesalis, una idea imprenditoriale che prende il meglio di tutte
le nostre qualità e competenze per cercare di sanare il nostro ambiente,
ripulirlo dal peccato di superficialità e ignoranza dei nostri padri e di
coloro che ancora prima di loro non avevano idea del male che potevano fare a
se stessi ed agli altri, permettendo che certi crimini venissero commessi.

Ad oggi, molta parte del nostro territorio presenta deterioramenti più o meno
gravi, direttamente collegati alle azioni condotte su di esso.
Nonostante distanti molti kilometri dalle aree a maggiore impatto ambientale,
intere aree del nostro territorio sperimentano gli effetti di un inquinamento
che coinvolge suolo, acque ed aria, e sta portando lentamente alla rottura dei
sottili equilibri che mantengono florida la natura, e che ci permettono di
godere di quei frutti che ci rendono famosi nel mondo.

Crediamo nella bontà dei frutti della nostra terra, ricordiamo i sapori e
vogliamo che vengano ricordati da tutti, che diventino il bagaglio che passeremo
alle generazioni che seguiranno la nostra. Verdesalis, verde perché crediamo nel potere
autorigenerante della natura, salis perché gli antichi latini dicevano
“cum grano salis” per indicare l'azione di un antidoto che aveva effetto solo se
preso con un grano di sale. Una piccola dose di buonsenso. Il “buonsenso”,
questo sconosciuto a quanto pare, perché per i nostri occhi ingenui di ragazzi
che non accettano i compromessi dei nostri predecessori, basta un po' di
buonsenso per comprendere quale sia la via da seguire.

Verdesalis è un'impresa agricola e sociale, innovativa per i mezzi e gli
obbiettivi che si prefigge. Agricola perché lavorerà con il suolo, tentando di
ripristinarlo usando tecniche innovative date dalla tradizione in comunione con
le scoperte più recenti delle scienze biotecnologiche, come la fitodepurazione
ed il fitorisanamento, la permacoltura e le tecniche agricole tradizionali
riscoperte in chiave moderna, ribattezzate “aridocoltura” proprio per la
particolarità dell'agro salentino e pugliese in generale.

Sociale, perché siamo pienamente coscienti del grande periodo di crisi che stiamo
affrontando, e siamo sicuri che, citando qualcuno ben più grande di noi,
“Non si può risolvere un problema usando la stessa mentalità che lo ha creato” (cit. A. Einstein).
Il prodotto sociale della crisi sistemica che vediamo tutti i giorni intorno a noi
e attraverso i media, risulta in masse consistenti di persone che, per varie
ragioni, non trovano una collocazione o semplicemente una possibilità di
applicarsi, perché il lavoro tradizionale scompare ogni giorno di più, divorato
dal progresso tecnologico (leggi “disoccupazione tecnologica”), mentre le
istituzioni si ostinano a voler rilanciare consumismo e superficialità,
infierendo su un serbatoio di ricchezza nazionale e locale che ormai sta
grattando il fondo del famoso barile.

Queste persone sono le stesse che poi, come conseguenza di una disperazione e
insoddisfazioni profonde, cercheranno di sopravvivere e lanciare un ultimo grido
disperato con azioni estreme, ed i suicidi a cui abbiamo assistito negli ultimi
anni ne sono una prova lampante e drammatica.
Altra prova è la ricomparsa di autobus pieni di giovani, spesso
molto competenti e capaci, che emigrano verso destinazioni ancora floride, una
rievocazione di scenari post bellici che lasciano attoniti i nostri nonni, che
speravano di lasciarci una nazione ricca e civile nella quale svilupparci,
conservando le antiche case delle nostre stirpi e i terreni sui quali hanno
scritto la storia di una nazione protagonista da sempre nel mondo.

Verdesalis è la nostra mano tesa verso la comunità, verso coloro che si
affacciano dalla finestra per guardare il sole baciare i nostri ancora splendidi
agri, i nostri uliveti, il nostro mare. Quello sguardo di incredulità davanti a
tanto contrasto tra la bellezza e la prosperità dei nostri luoghi e la miseria
che sta raggiungendo la comunità, è la forza che ci spinge a credere in questo
progetto.

Siamo veramente convinti di poter rilanciare da protagonisti il nostro amato
Salento, crediamo di poterci avvalere di tutta la competenza di noi fondatori e
di tutti coloro che vorranno aiutarci in questo progetto, per risollevare le
sorti di questi comuni ricchi di storia e capaci di attirare persone da tutto
il mondo. Crediamo di poter sfruttare l'innovazione tecnologica per risolvere, o
perlomeno attenuare gli effetti dei danni provocati in passato, e poter fare
rete con il territorio per creare una sinergia di forze capaci di esaltare tutto
ciò che di buono ancora c'è, e ripristinare quanto di buono c'era e che rischia
di andare perduto per sempre.

Verdesalis è un nome creato con una speranza nel cuore.
Quella che non sia troppo tardi, e che le persone riescano ancora a vedere negli
occhi del prossimo la scintilla di vita che porta i piccoli a diventare grandi.
Questo blog riporterà gli eventi, la conoscenza e, in generale, il percorso che
affronteremo insieme, nello sviluppo di questo progetto di vita. 
Nella speranza di fare cosa buona e capace di riportare positività, coraggio e
forza in chi leggerà i nostri post, auguro personalmente un buon 2015 a te
lettore.

Che la Forza sia con tutti noi :)
